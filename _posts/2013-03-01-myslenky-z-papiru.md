---
layout: post
title:  "Myšlenky z papíru"
date:  2013-03-01 12:00:00
---
Říká se, že papír vše snese. Někdy je ovšem problém spíše v tom, co sneseme my sami.

Dříve jsem nedával sepisování moc velkou váhu a své myšlenky a názory jsem držel v hlavě dokud nebyly ve "finálním" stádiu. Nějakou dobu jsem řešil svůj život a kam se v něm chci dostat. Všechno mi bylo po nějaké době krásně jasné, tak jsem si řekl, že si své myšlenky zapíšu, abych je nezapoměl.

**Jejda!**

Možná ten pocit znáte. Sedím s tužkou a papírem v ruce a ačkoli jsem měl před chvílí úplně jasno, nevím, co bych si zapsal. To co se zdálo jasné dokud bylo jen v mé hlavě bylo najednou naprosto neuchopitelné a nepopsatelné. A co víc, dokud myšlenka není na papíře, je tvárná. Snadno z ní můžu slevit, nebo ji úplně zahodit.

Ten efekt, kdy si něco napíšete na papír má velkou hloubku. Začal jsem si tedy psát na papír myšlenky, které mají zásadně ovlivnit můj život. Co bych chtěl dosáhnout v práci, co doma a jak bych si představoval svůj život.

Nejlepší na tom všem je, že papír mi v tomto momentě poslouží jako dobrá terapie, po které se již nemusím trápit vymýšlením a vím, že už mám vymyšleno. Navíc papír znesnadňuje se sepsanými myšlenkami pořád manipulovat. Jistě můžete přepisovat a škrtat, ale bude se vám to chtít dělat?

Někdy to taky zkuste.