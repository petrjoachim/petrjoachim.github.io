---
layout: blog_post
title:  "Rychlá doba má tlusté nohy"
date:   2013-03-13 12:00:00
---
Rád sleduji pořad Romana Vaňka - Peklo na talíři. Některé díly jsou slabší a některé naopak silnější. Co naplat, tak už to prostě bývá. V poslední době mě zaujal díl o <a href="http://www.stream.cz/peklonataliri/798224-peklo-na-taliri-skryte-cukry" title="Peklo na talíři - skryté cukry">skrytých cukrech</a>. To, že výrobci potravin cpou cukry i tam, kde bychom je nečekali, víme snad všichni.

Některé výrobky sice překvapily, ale o dost zajímavější jsou komentáře pod videem. Když si odmyslím tu hromadu balastu a zbytečných urážek zaráží mě dotazy typu "a co mám jíst a pít, aby tam nebylo tolik cukru?" Už při prvním přečtení se mi v hlavě klube zárodek budoucího *WTF momentu*.

Vážně, co jíst a pít, aby v tom nebyl přebytečný cukr?

Snad i člověk s dodělanou základní školou ví, že existují nápoje jako *voda*, *čaj* a také suroviny jako *zelenina*, *ovoce*, *maso* atd. Proto docela uvažuji jak je možné, že to ti diskutující nevědí. Proč si dají raději *fast-foodové* jídlo a *kolu*, když už se přeci dávno naučili, co je pro jejich tělo zdravé?

Odpověď je vlastně jednoduchá, je to čas a dnešní uspěchaná doba. Je to zvláštní, pořád spěcháme a honíme se za tím, abychom si zhuntovali tělo, umřeli dříve a měli všelijaké s tím spojené nemoci. Abychom trávili čas čtením o dietách a zoufáním si, kam jsme to dopracovali. A to vše s kolou a bagetou plnou majonézy v ruce.

Až se lidé naučí investovat svůj čas a tím i svoje peníze do svého zdraví, do kvality svého vlastního života, budou skutečně žít.